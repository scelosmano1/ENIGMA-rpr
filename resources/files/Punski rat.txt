Punski rat
Punski ratovi je zajedničko ime za tri rata vođena između Rimske republike i feničanskog grada Kartage od 264. do 146. godine pr. Kr. Svoje ime su dobili prema
latinskom nazivu za Kartažane - Puni. Riječ Puni vuče svoje podrijetlo iz riječi poenici što na latinskom znači Feničani.

Glavni uzrok ovih ratova bio je sukob interesa između Kartage i Rimske Republike u širenju. Prvobitna namjera Rimljana bilo je širenje teritorija preko otoka
Sicilije čiji je dio već bio pod kontrolom Kartage. Na početku Prvog punskog rata Kartaga je bila dominantna sila u zapadnom dijelu Mediterana s izuzetno jakom
ratnom mornaricom, a Rim je bio u brzom usponu i veoma je jačao u Italiji. Punski ratovi uzrokovali su veliki broj žrtava na obje strane, broj poginulih vojnika
mjerio se stotinama tisuća. Ovi ratovi smatraju se najvećim u dotadašnjoj povijesti. Na kraju Trećeg punskog rata Rim je porazio Kartagu i potpuno uništio grad
(ali ga je kasnije na istom mjestu obnovio) i tako postao nova najjača sila u zapadnom sredozemlju.